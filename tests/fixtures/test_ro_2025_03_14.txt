Buletin nivometeorologic pentru perioada
12.03.2025 ora 20 - 14.03.2025 ora 20

Intensificări susținute ale
vântului, averse de ploaie

CARPAȚII MERIDIONALI: masivele FĂGĂRAȘ și BUCEGI

RISC 3 - ÎNSEMNAT

La peste 1800 m, pe fondul temperaturilor ridicate și al precipitațiilor lichide zăpada va continua să se
topească, iar apa rezultată din topire va pătrunde în strat, umezindu-l și îngreunându-l suplimentar,
îndeosebi în primii 15…25 cm de la suprafață, strat sub care se află zăpada veche, întărită și intercalată cu
cruste de gheață. În zona crestelor, unde noaptea se vor atinge temperaturi negative, stratul superficial va
îngheța, formând cruste de reîngheț. Pe unele văi adăpostite și umbrite, stratul din partea superioară este
mai însemnat, putând atinge în unele locuri 60-70 cm și este format din zăpadă cu rezistență și coeziune
slabă.
Stratul superior, umezit, poate aluneca peste cel vechi, ducând la declanșarea spontană a unor avalanșe de
topire de dimensiuni medii și izolat chiar mari la altitudini de peste 2000 m, dacă este angrenat și stratul mai
vechi. Riscul declanșării avalanșelor va fi sporit la suprasarcini - risc însemnat (3).
La altitudini mai mici de 1800 m, zăpada s-a topit accentuat, menținându-se la altitudini înalte, mai ales pe
văile adăpostite. Topirea zăpezii va continua și în următorul interval, la fel și umezirea zăpezii rămase. Pe
pantele înclinate, aflate la altitudini apropiate de 1800 m, se pot declanșa spontan avalanșe de topire, de
dimensiuni în general mici, riscul fiind amplificat la supraîncărcări - risc redus (1).

Notă: În funcție de evoluția vremii și a stratului de zăpadă, buletinul nivologic va fi reactualizat.

Buletin nivometeorologic pentru perioada
12.03.2025 ora 20 - 14.03.2025 ora 20
CARPAȚII MERIDIONALI:ȚARCU-GODEANU, PARÂNG

RISC 2 - MODERAT

La altitudini mai mari de 1800 m, datorită temperaturilor ridicate și a ploilor, stratul superior de zăpadă va
continua să se topească și să se umezească suplimentar, astfel încât se va putea disloca și aluneca peste
zăpada întărită aflată dedesubt, ducând la declanșarea spontană a unor avalanșe de topire de dimensiuni
mici și izolat medii pe văile cu depozite mai însemnate, riscul fiind amplificat la suprasarcini - risc moderat
(2). În zona crestelor se vor mai forma în cursul nopților și la primele ore ale dimineților unele cruste de
îngheț la suprafață, pe fondul temperaturilor ușor negative.
La altitudini mai mici de 1800 m, zăpada rămasă va continua să se topească și să se umezească. În partea
superioară a văilor adăpostite, aflate la altitudini apropiate de 1800 m, unde se menține un strat mai mare de
zăpadă, se mai pot declanșa spontan unele avalanșe de topire, de dimensiuni în general mici, riscul fiind
amplificat la supraîncărcări - risc redus (1).

CARPAȚII ORIENTALI: RODNEI, CĂLIMANI - BISTRIȚEI, CEAHLĂU

RISC 2 - MODERAT

La altitudini mai mari de 1700 m, datorită temperaturilor ridicate și a precipitațiilor lichide, stratul superior de
zăpadă va continua să se topească și să se umezească suplimentar, astfel încât se va putea disloca și
aluneca peste zăpada întărită aflată dedesubt, ducând la declanșarea spontană a unor avalanșe de topire
de dimensiuni mici și izolat medii, riscul fiind amplificat la suprasarcini - risc moderat (2). În cazuri izolate,
poate fi antrenat întregul strat de zăpadă în curgere, până la fund.
La altitudini mai mici de 1700 m, zăpada rămasă va continua să se topească și să se umezească. În partea
superioară a văilor adăpostite, aflate la altitudini apropiate de 1700 m, unde se menține un strat mai mare de
zăpadă, se mai pot declanșa spontan unele avalanșe de topire, de dimensiuni în general mici, riscul fiind
amplificat la supraîncărcări - risc redus (1).

CARPAȚII OCCIDENTALI: MUNȚII VLĂDEASA - MUNTELE MARE

Stratul de zăpadă rămas are dimensiuni reduse, local fiind chiar discontinuu și va continua să se topească
datorită temperaturilor pozitive și a ploilor.

Buletin nivometeorologic pentru perioada
12.03.2025 ora 20 - 14.03.2025 ora 20
EVOLUȚIA VREMII DIN ULTIMELE 2 ZILE
Vremea a fost caldă pentru această perioadă, cu temperaturi în scădere ușoară în zonele înalte. Cerul a fost
variabil, temporar noros. Local în masivele vestice și nordice și pe arii restrânse în rest, s-au semnalat ploi,
ce au avaut și caracter de aversă, iar în zona crestelor pe alocuri lapoviță sau măzăriche. Cantitățile de apă
au depășit pe alocuri 15-20 l/mp în zona Munților Apuseni și Rodnei. Vântul a prezentat intensificări din sector
sud-vestic, cu viteze de 50-80 km/h în toate masivele, cu 80-100 km/h în zonele înalte și cu rafale de până la
100-120 km/h pe creste și izolat de 130-140 km/h pe crestele Carpaților Occidentali(Vf.Vlădeasa). Local s-a
semnalat ceață, asociată izolat și cu depuneri de chiciură pe crestele Orientalilor. Stratul de zăpadă din aria
platformelor meteorologice a scăzut în toate masivele, cu până la 15 cm la altitudini joase. Au fost semnalate
curgeri și avalanșe de dimensiuni mici și medii.
În data de 12.03.2025, la ora 14, stratul de zăpadă din platforma stațiilor meteorologice măsura:
Carpaţii Meridionali: 72 cm la Vf. Omu, 57 cm la Bâlea-Lac, 31 cm la Păltiniș, 15 cm Vf. Țarcu, 12 cm la
Predeal, petice la Fundata și Sinaia
Carpaţii Orientali: 78 cm la Vf. Călimani, 69 cm la Ceahlău-Toaca, 68 cm la Vf.Lăcăuți, 38 cm la Iezer, 28
cm la Penteleu, 18 cm la Bucin
Carpaţii Occidentali: 8 cm la Semenic,1 cm la Băișoara

PROGNOZA VREMII PENTRU INTERVALUL 12.03.2025 ora 20 - 14.03.2025 ora 20
Vremea se va menține mai caldă decât cea normală pentru această perioadă și va fi vântoasă. Cerul va avea
înnorări temporar accentuate. Pe arii relativ extinse în Carpații Occidentali, nordul Carpaților Orientali, vestul
Carpaților Meridionali și local în restul masivelor, se vor semnala mai ales averse de ploaie, pe alocuri însoțite
de descărcări electrice. În intervale scurte de timp sau prin acumulare, vor fi local cantități de apă de 15...25
l/mp și izolat de 30 l/mp. Izolat vor fi condiții de grindină sau măzăriche. Vântul va prezenta intensificări în
întreaga arie montană, care vor atinge la rafale 50-70 km/h în toate masivele, în zonele înalte 70-90 km/h, iar
pe creste rafalele vor atinge trecător 90-120 km/h. În zonele înalte temporar va fi ceață.

Temperaturi prognozate în intervalul 12.03.2025 ora 20 - 14.03.2025 ora 20:
Peste 1800 m:
temperaturi minime: în general între -3… 3 grade
temperaturi maxime: în general între 0… 7 grade
Sub 1800 m:
temperaturi minime: în general între 1… 6 grade
temperaturi maxime: în general între 7… 13 grade
Vânt la peste 2000 m: intensificări de 80-120 km/h, din sector sud-vestic, cu vitezele cele mai mari în cursul
zilei de 13 februarie
Izoterma de 0 grade: oscilează între 2300…2800 m
meteorolog: Udo Reckerth

Legendă

Principalele mecanisme ce conduc la declanșarea avalanșelor

Zăpadă viscolită cu formare de
plăci de vânt

Alunecarea întregului strat

Zăpadă proaspătă

Strat de instabilitate

Zăpadă umedă

Căsuțele marcate cu gri
reprezintă expoziția
versanților cu risc

Contact: e-mail: nivologie.sibiu@meteoromania.ro ; Sibiu, Strada Someșului nr.49, tel. 0770714242; 0269235145
